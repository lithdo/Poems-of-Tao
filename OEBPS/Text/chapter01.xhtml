<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">

<head>
	<title>卷一 诗四言</title>
	<link rel="stylesheet" href="../Styles/stylesheet.css" type="text/css" />
</head>

<body>

<h2>卷一 诗四言</h2>

<h3 id="tingyun">停云</h3>
	
<p>停云，思亲友也。樽湛新醪，园列初荣，愿言不从，叹息弥襟。</p>

<p>霭霭停云，濛濛时雨。<br/>
静寄东轩，春醪独抚。<br/>
良朋悠邈，搔首延伫。<br/>
停云霭霭，时雨濛濛。<br/>
八表同昏，平陆成江。<br/>
有酒有酒，闲饮东窗。<br/>
愿言怀人，舟车靡从。<br/>
东园之树，枝条再荣。<br/>
竞用新好，以招余情。<br/>
人亦有言，日月于征。<br/>
安得促席，说彼平生。<br/>
翩翩飞鸟，息我庭柯。<br/>
敛翮闲止，好声相和。<br/>
岂无他人，念子实多。<br/>
愿言不获，抱恨如何！<br/></p>

<h3 id="shiyun">时运</h3>

<p>时运，游暮春也。春服既成，景物斯和，偶影独游，欣慨交心。</p>

<p>迈迈时运，穆穆良朝。<br/>
袭我春服，薄言东郊。<br/>
山涤馀霭，宇暧微霄。<br/>
有风自南，翼彼新苗。<br/>
洋洋平津，乃漱乃濯。<br/>
邈邈遐景，载欣载瞩。<br/>
称心而言，人亦易足。<br/>
挥兹一觞，陶然自乐。<br/>
延目中流，悠悠清沂。<br/>
童冠齐业，闲咏以归。<br/>
我爱其静，寤寐交挥。<br/>
但恨殊世，邈不可追。<br/>
斯晨斯夕，言息其庐。<br/>
花药分列，林竹翳如。<br/>
清琴横床，浊酒半壶。<br/>
黄唐莫逮，慨独在余。</p>

</body>

</html>
